## 何謂禮？

date: 2016-10-05 18:33:47
 
子大叔見趙簡子，簡子問揖讓周旋之禮焉。對曰：“是儀也，非禮也。” 簡子曰：“敢問，何謂禮？” 對曰：“吉也聞諸先大夫子産曰：‘夫禮，天之經也，地之義也，民之行也。’天地之經，而民實則之。則天之明，因地之性，生其六氣，用其五行。氣爲五味，發爲五色，章爲五聲。淫則昏亂，民失其性。是故爲禮以奉之：爲六畜、五牲、三犧，以奉五味；爲九文、六采、五章，奉五色；爲九哥、八風、七音、六律，以奉五聲。爲君臣上下，已則地義；爲夫婦外內，已經二物；爲父子、兄弟、姑姊、甥舅、婚媾、姻亞，以象天明，爲政事、庸力、行務，已從四時；爲刑罰威獄，使民畏忌，以類其震曜殺戮；爲溫慈惠和，以效天之生殖長育。民有好惡、喜怒、哀樂，生於六氣，是故蕃則宜類，以制六志。哀有哭泣，樂有歌舞，喜有施舍，怒有戰鬭；喜生於好，怒生於惡。是故蕃行信令，禍福賞罰，以制死生。生，好物也；死，惡物也。好物，樂也；惡物，哀也。哀樂不失，乃能協于天地之性，是與長久。”  簡子曰：“甚哉，禮之大也！”  對曰：“禮，上下之紀、天地之經緯也，民之所以生也，是以先王尚之。故人之能自曲直以赴禮者，謂之成人。大，不亦宜乎！”  簡子曰：“鞅也請終身守此言也。” <sup><span id ="anchor1">[[1]](#anchor)</span></sup>


###### 參考文獻：
<font color=gray size=2><span id ="anchor">[[1]](#anchor1)</span>:《春秋左傳》昭公二十五年。</font>
